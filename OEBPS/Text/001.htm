<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">曹子建集-卷一</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>

<div class="gridContainer clearfix">

<div id="Main">
<div class="main">

<div class="poem">
<h5>曹子建集</h5> 　<span class="style9">卷一</span>
<hr/>
<h3>賦</h3>
<p class="style15">東征賦<span class="style7">并序<br/>
    建安十九年，王師東征吳寇，余典禁兵，衛官省。然神武一舉，東夷必克，想見振旅之盛，故作賦一篇。</span></p>
<p>登城隅之飛觀兮，望六師之所營。<br/>
      幡旗轉而心異兮，舟楫動而傷情。<br/>
      顧身微而任顯兮，愧責重而命輕。<br/>
      嗟我愁其何爲兮，心遙思而懸旌。<br/>
      師旅憑皇穹之靈佑兮，亮元勳之必舉。<br/>
      揮朱旗以東指兮，橫大江而莫御。<br/>
      循戈櫓於清流兮，氾雲梯而容與。<br/>
    禽元帥於中舟兮，振靈威於東野。</p>
<p class="style15"><br/>
      遊觀賦</p>
<p>靜閑居而無事，將遊目以自娛。<br/>
      登北觀而啟路，涉雲際之飛除。<br/>
      從羆熊之武士，荷長戟而先驅。<br/>
      罷若雲歸，會如霧聚。車不及回，塵不獲舉。<br/>
      奮袂成風，揮汗如雨。</p>
<p><span class="style15"><br/>
      懷親賦</span><span class="style7">并序<br/>
      濟陽南澤有先帝故營，遂停馬住駕，造斯賦焉。</span></p>
<p>獵平原而南騖，覩先帝之舊營。<br/>
      步壁壘之常制，識旌旗之所停。<br/>
      在官曹之典列，心髣髴於平生。<br/>
      回驥首而來游，赴修途以尋遠。<br/>
      情眷戀而顧懷，魂須臾而九反。</p>
<p><span class="style15"><br/>
      玄暢賦</span><span class="style7">并序<br/>
      夫富者，非財也；貴者，非寶也。或有輕爵祿而重榮聲者，或有反性命而徇功名者。是以孔老異情，楊墨殊義。聊作斯賦，名曰玄暢。庶以陶神知機，摛理表微。</span></p>
<p>夫何希世之大人，罄天壤而作皇。該仁聖之上義，據神位以統方。<br/>
      補五帝之漏闕，綴三代以維綱。僥余生之幸祿，遘九二之嘉祥。<br/>
      上同契於稷卨，降合穎於伊望。思薦寶以繼佩，怨和璞之始鐫。<br/>
      思黃鍾以協律，怨伶夔之不存。嗟所圖之莫合，悵蘊結而延佇。<br/>
      希鵬舉以摶天，蹶青雲而奮羽。企駟躍而改駕，任中才之展御。<br/>
      望前軏而致策，顧後乘而安驅。匪逞邁之短脩，長全貞而保素。<br/>
      弘道德以爲宇，築無怨以作藩。播慈惠以爲圃，耕柔順以爲田。<br/>
      不愧景而慚魄，信樂天之何欲。逸千載而流聲，超遺黎而度俗。</p>
<p class="style15"><br/>
      幽思賦</p>
<p>倚高臺之曲隅，處幽僻之閒深。望翔雲之悠悠，羌朝霽而夕陰。<br/>
      顧秋華而零落，感歲暮而傷心。觀躍魚於南沼，聆鳴鶴於北林。<br/>
      搦素箏而慷慨，揚大雅之哀吟。仰清風以歎息，寄余思於悲絃。<br/>
      信有心而在遠，重登高以臨川。何余心之煩錯，寧翰墨之能傳。</p>
<p class="style15"><br/>
      節遊賦</p>
<p>覽宮宇之顯麗，實大人之攸居。建三臺於前處，飄飛陛以淩虛。<br/>
      連雲閣以遠徑，營觀榭於城隅。亢高軒以回眺，緣雲霓而結疏。<br/>
      仰西嶽之崧岑，臨漳淦之清渠。觀靡靡而無終，何眇眇而難殊。<br/>
      亮靈后之所處，非吾人之所廬。於是仲春之月，百卉叢生。<br/>
      萋萋藹藹，翠葉朱莖。竹林青葱，珍果含榮。<br/>
      凱風發而時鳥讙，微波動而水蟲鳴。感氣運之和順，樂時澤之有成。<br/>
      遂乃浮素蓋，御驊騮，命友生，攜同儔。<br/>
      誦風人之所歎，遂駕言而出遊。<br/>
      步北園而馳騖，庶翺翔以寫憂。望洪池之滉瀁，遂降集乎輕舟。<br/>
      浮沈蟻於金罍，行觴爵於好仇。絲竹發而響厲，悲風激於中流。<br/>
      且容與以盡觀，聊永日而忘愁。嗟羲和之奮迅，怨曜靈之無光。<br/>
      念人生之不永，若春日之微霜。諒遺名之可紀，信天命之無常。<br/>
      愈志蕩以淫遊，非經國之大綱。罷曲宴而旋服，遂言歸乎舊房。</p>
<p class="style15"><br/>
      感節賦</p>
<p>攜友生而遊觀，盡賓主之所求。登高墉以永望，冀消日以忘憂。<br/>
      欣陽春之潛潤，樂時澤之惠休。望候雁之翔集，想玄鳥之來遊。<br/>
      嗟征夫之長勤，雖處逸而懷愁。懼天河之一回，沒我身乎長流。<br/>
      豈吾鄉之足顧，戀祖宗之靈丘。惟人生之忽過，若鑿石之未燿。<br/>
      慕牛山之哀泣，懼平仲之我笑。折若華之翳日，庶朱光之長照。<br/>
      願寄軀於飛蓬，乘陽風之遠飄。亮吾志之不從，乃拊心以歎息。<br/>
      青雲鬱其西翔，飛鳥翩而上匿。欲縱體而從之，哀余身之無翼。<br/>
      大風隱其四起，揚黃塵之冥冥。鳥獸驚以求群，草木紛其揚英。<br/>
      見遊魚之涔灂，感流波之悲聲。內紆曲而潛結，心怛惕以中驚。<br/>
      匪榮德之累身，恐年命之早零。慕歸全之明義，庶不忝其所生。</p>
<p><span class="style15"><br/>
      離思賦</span><span class="style7">并序<br/>
      建安十六年，大軍西討馬超，太子留監國，植時從焉。意有憶戀，遂作離思賦云。</span></p>
<p>在肇秋之嘉月，將曜師而西旗。余抱疾以賓從，扶衡軫而不怡。<br/>
      慮征期之方至，傷無階以告辭。念慈君之光惠，庶沒命而不疑。<br/>
      欲畢力於旌麾，將何心而遠之。願我君之自愛，爲皇朝而寶己。<br/>
      水重深而魚悅，林修茂而鳥喜。</p>
<p><span class="style15"><br/>
      釋思賦</span><span class="style7">并序<br/>
      家弟出養族父郎中伊，予以兄弟之愛，心有戀然，作此賦以贈之。</span></p>
<p>彼朋友之離別，猶求思乎白駒。況同生之義絕，重背親而爲疏。<br/>
      樂鴛鴦之同池，羨比翼之共林。亮根異其何戚，痛別幹之傷心。</p>
<p class="style15"><br/>
      臨觀賦</p>
<p>登高墉兮望四澤，臨長流兮送遠客。<br/>
      春風暢兮氣通靈，草含幹兮木交莖。<br/>
      丘陵崛兮松柏青，南園薆兮果載榮。<br/>
      樂時物之逸豫，悲予志之長違。歎東山之愬勤，歌式微以訴歸。<br/>
      進無路以效公，退無隱以營私。俯無鱗以遊遁，仰無翼以翻飛。</p>
<p class="style15"><br/>
      潛志賦</p>
<p>潛大道以遊志，希往昔之遐烈。矯貞亮以作矢，當苑囿之藝窟。<br/>
      驅仁義以爲禽，必忠信而後發。退隱身以滅跡，進出世而取容。<br/>
      且摧剛而和謀，接虔肅以靜恭。亮知榮而守辱，匪徇天以爲通。</p>
<p class="style15"><br/>
      閑居賦</p>
<p>何吾人之介特，去朋匹而無儔。出靡時以娛志，入無樂以消憂。<br/>
      何歲月之若騖，復民生之無常。感陽春之發節，聊輕駕之遠翔。<br/>
      登高丘以延企，時薄暮而起雨。仰歸雲以載奔，遇蘭蕙之長圃。<br/>
      冀芬芳之可服，結春蘅以延佇。入虛廊之閑館，步生風之高廡。<br/>
      踐密邇之修除，即蔽景之玄宇。翡翠翔於南枝，玄鶴鳴於北野。<br/>
      青魚躍於東沼，白鳥戲於西渚。<br/>
      遂乃背通谷，對綠波，藉文茵，翳春華。丹轂更馳，羽騎相過。</p>
<p class="style15"><br/>
      慰子賦</p>
<p>彼凡人之相親，小離別而懷戀。況中殤之愛子，乃千秋而不見。<br/>
      入空室而獨倚，對孤幃而切歎。痛人亡而物在，心何忍而復觀。<br/>
      日晼晚而既沒，月代照而舒光。仰列星以至晨，衣霑露而含霜。<br/>
      惟逝者之日遠，愴傷心而絕腸。</p>
<p><span class="style15"><br/>
      敘愁賦</span><span class="style7">并序<br/>
      時家二女弟，故漢皇帝聘以爲貴人。家母見二弟愁思，故令予作賦，曰：</span></p>
<p>嗟妾身之微薄，信未達乎義方。遭母氏之聖善，奉恩化之彌長。<br/>
      迄盛年而始立，修女職於衣裳。承師保之明訓，誦六列之篇章。<br/>
      觀圖像之遺形，竊庶幾乎英皇。委微軀於帝室，充末列於椒房。<br/>
      荷印紱之令服，非陋才之所望。對牀帳而太息，慕二親以增傷。<br/>
      揚羅袖而掩涕，起出戶而彷徨。顧堂宇之舊處，悲一別之異鄉。</p>
<p class="style15"><br/>
      秋思賦</p>
<p>四節更王兮秋氣悲，遙思惝怳兮若有遺。<br/>
      原野蕭條兮煙無依，雲高氣靜兮露凝璣。<br/>
      野草變色兮莖葉稀，鳴蜩抱木兮雁南飛。<br/>
      歸室解裳兮步庭前，月光照懷兮星依天。<br/>
      居一世兮芳景遷，松喬難慕兮誰能仙。<br/>
    長短命也兮獨何愆。</p>
<p class="style15"><br/>
      九愁賦</p>
<p>嗟離思之難忘，心慘毒而含哀。踐南畿之末境，越引領之徘徊。<br/>
      眷浮雲以太息，顧攀登而無階。匪徇榮而愉樂，信舊都之可懷。<br/>
      恨時王之謬聽，受姦枉之虛辭。揚天威以臨下，忽放臣而不疑。<br/>
      登高陵而反顧，心懷愁而荒悴。念先寵之既隆，哀後施之不遂。<br/>
      雖危亡之不豫，亮無遠君之心。刈桂蘭而秣馬，舍余車於西林。<br/>
      願接翼於歸鴻，嗟高飛而莫攀。因流景而寄言，響一絕而不還。<br/>
      傷時俗之趨險，獨悵望而長愁。感龍鸞而匿跡，如吾身之不留。<br/>
      竄江介之曠野，獨眇眇而泛舟。思孤客之可悲，愍予身之翩翔。<br/>
      豈天監之孔明，將時運之無常。謂內思而自策，筭乃昔之愆殃。<br/>
      以忠言而見黜，信無負於時王。俗參差而不齊，豈毀譽之可同。<br/>
      競昏瞀以營私，害予身之奉公。共朋黨而妒賢，俾予濟乎長江。<br/>
      嗟大化之移易，悲性命之攸遭。愁慊慊而繼懷，恆慘慘而情挽。<br/>
      曠年載而不回，長去君兮悠遠。御飛龍之蜿蜒，揚翠霓之華旌。<br/>
      絕紫霄而高騖，飄弭節於天庭。披輕雲而下觀，覽九土之殊形。<br/>
      顧南郢之邦壤，咸蕪穢而倚傾。驂盤桓而思服，仰御驤以悲鳴。<br/>
      紆予袂而長涕，僕夫感以失聲。履先王之正路，豈淫徑之可遵。<br/>
      知犯君之招咎，恥干媚而求親。顧旋復之無軏，長自棄於遐濱。<br/>
      與麋鹿以爲群，宿林藪之葳蓁。野蕭條而極望，曠千里而無人。<br/>
      民生期於必死，何自苦以終身。寧作清水之沉泥，不爲濁路之飛塵。<br/>
      踐蹊隧之危阻，登岧嶢之高岑。見失群之離獸，覿偏棲之孤禽。<br/>
      懷憤激以切痛，苦回忍之在心。愁戚戚其無爲，遊綠林而逍遙。<br/>
      臨白水以悲嘯，猿驚聽以失條。亮無怨而棄逐，乃余行之所招。</p>
<p class="style15">娛賓賦</p>
<p>遂衎賓而高會兮，丹幃曄以四張。辦中廚之豐膳兮，作齊鄭之妍倡。<br/>
      文人騁其妙說兮，飛輕翰而成章。談在昔之清風兮，總賢聖之紀綱。<br/>
      欣公子之高義兮，德芬芳其若蘭。揚仁恩於白屋兮，踰周公之棄餐。<br/>
      聽仁風以忘憂兮，美酒清而餚甘。</p>
<p><span class="style15">愍志賦</span><span class="style7">并序<br/>
      或人有好鄰人之女者，時無良媒，禮不成焉，彼女遂行適人。有言之於余者，余心感焉，乃作賦曰：</span></p>
<p>竊托音於往昔，迄來春之不從。思同遊而無路，情壅隔而靡通。<br/>
      哀莫哀於永絕，悲莫悲於生離。豈良時之難俟，痛余質之日虧。<br/>
      登高樓以臨下，望所歡之攸居。去君子之清宇，歸小人之蓬廬。<br/>
    欲輕飛而從之，迫禮防之我拘。</p>
<p class="style15">歸思賦</p>
<p>背故鄉而遷徂，將遙憩乎他濱。經平常之舊居，感荒壞而莫振。<br/>
      城邑寂以空虛，草木穢而荊蓁。嗟喬木之無陰，處原野其何爲。<br/>
    信樂土之足慕，忽並日之載馳。</p>
<p class="style15">靜思賦</p>
<p>夫何美女之嫻妖，紅顏曄而流光。卓特出而無匹，呈才好其莫當。<br/>
      性通暢以聰惠，行孊密而妍詳。蔭高岑以翳日，臨綠水之清流。<br/>
      秋風起於中林，離鳥鳴而相求。愁慘慘以增傷悲，予安能乎淹留？</p>
</div>

<!-- end .main --></div>
<!-- end #main --></div>

</div>



</body></html>