<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">曹子建集-卷六</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>

<div class="gridContainer clearfix">

<div id="Main">
<div class="main">
 <div class="poem">
<h5>曹子建集</h5> 　<span class="style9">卷六</span>
<hr/>
<h3>頌</h3>
<p class="style15">皇子生頌</p>
<p>於聖我后，憲章前志。克纂二皇，三靈昭事。<br/>
      祗肅郊廟，明德敬惠。潛和積吉，鍾天之釐。<br/>
      嘉月令辰，篤生聖嗣。天地降祥，儲君應祉。<br/>
      慶由一人，萬國作喜。喁喁萬國，岌岌群生。<br/>
      稟命我后，綏之則榮。長爲臣職，終天之經。<br/>
      仁聖奕代，永載明明。同年上帝，休祥淑禎。<br/>
      藩臣作頌，光流德聲。吁嗟卿士，祗承予聽。</p>
<p><br/>
<span class="style15">玄俗頌</span></p>
<p>玄俗妙識，飢餌神穎。在陰倏游，即陽無景。<br/>
      逍遙北嶽，凌霄引領。揮霧昊天，含神自靜。</p>
<p><br/>
<span class="style15">母儀頌</span></p>
<p>殷湯令妃，有莘之女。仁教內修，度儀以處。<br/>
      清謐后宮，九嬪有序。伊爲媵臣，遂作元輔。</p>
<p><br/>
<span class="style15">明賢頌</span></p>
<p>於鑠姜后，光配周宣。非禮不動，非禮不言。<br/>
      晏起失朝，永巷告愆。王用勤政，萬國以虔。</p>
<p><br/>
<span class="style15">學官頌</span><span class="style7">并序<br/>
      自五帝典絕，三皇禮廢，應期命世，齊賢等聖者，莫高於孔子也。故有若曰：「出乎其類，拔乎其萃，誠所謂性與天道不可得而聞矣。」</span></p>
<p>由也務學，名在前志，宰予晝寢，糞土作誡。<br/>
      過庭子弟，詩禮明記。歌以詠言，文以騁志。<br/>
      予今不述，后賢曷識。於鑠尼父，生民之傑。<br/>
      性與天成，該聖備藝。德倫三五，配皇作烈。<br/>
      玄鏡獨鑒，神明昭晰。仁塞宇宙，志凌雲霓。<br/>
      學者三千，莫不俊乂。惟仁是憑，惟道足恃。<br/>
      鑽仰彌高，請益不已。</p>
<p><br/>
<span class="style15">社頌</span><span class="style7">并序<br/>
      余前封鄄城侯，轉雍丘，皆遇荒土，宅宇初造。以府庫尚豐，志在繕宮室，務園圃而已。農桑一無所營。經離十載，塊然守空，饑寒備嘗。聖朝愍之，故封此縣。田則一州之膏腴，桑則天下之甲第。故封此桑，以爲田社。乃作頌云：</span></p>
<p>於惟太社，官名后土。是曰句龍，功著上古。<br/>
      德配帝王，實爲靈主。克明播植，農正曰柱。<br/>
      尊以作稷，豐年是與。義與社同，方神北宇。<br/>
      建國承家，莫不攸敘。</p>
<p><br/>
<span class="style15">宜男花頌</span></p>
<p>草號宜男，既曄且貞。其貞伊何？惟乾之嘉。<br/>
      其曄伊何？綠葉丹花。光采曜晃，配彼朝日。<br/>
      君子耽樂，好和琴瑟。固作螽斯，惟立孔臧。<br/>
      福濟大姒，永世克昌。</p>
<p><br/>
<span class="style15">冬至獻襪履頌</span><span class="style7">并表<br/>
    伏見舊儀，國家冬至獻履貢襪，所以迎福踐長，先臣或爲之頌。臣既玩其嘉藻，願述朝慶。千載昌期，一陽嘉節。四方交泰，萬物昭蘇。亞歲迎祥，履長納慶，不勝感節。情繫帷幄，拜表奉賀，并獻白紋履七量，襪若干副，茅茨之陋，不足以入金門，登玉臺也。上表以聞，謹獻。<span></span></span></p>
<p>玉趾既御，履和蹈貞。行與祿邁，動以祥并。<br/>
      南窺北戶，西巡王城。翱翔萬域，聖體浮輕。<br/>
</p>
<h3><br/>
      碑</h3>
<p><span class="style15">制命宗聖侯孔羨奉家祀碑</span></p>
<p class="style7">維黃初元年，大魏受命，胤軒轅之高縱，紹虞氏之遐統，應歷數以改物，揚仁風以作教。於是揖五瑞，班宗彝，鈞衡石，同度量。秩群祀於無文，順天時以布化。既乃緝熙聖緒，紹顯上世，追存二代三愘之禮，兼紹宣尼褒成之後，以魯縣百戶，命孔子二十一世孫議郎孔羨爲宗聖侯，以奉孔子之祀。</p>
<p class="style7">制詔三公曰：「昔仲尼姿大聖之才，懷帝王之器，當衰周之末，而無受命之運，□生乎魯衛之朝，教化乎汶泗之上。栖栖焉，皇皇焉，欲屈己以存道，貶身以救世。當時王公終莫能用。乃追考五代之禮，修素王之事，因魯史而制春秋，就大師而正雅頌。俾千載之後，莫不采其文以述作，卬其聖以成謀，咨可謂命世大聖，億載之師表者已。遭天下大亂，百祀墮壞，舊居之廟毀而不修，褒成之後絕而莫繼，闕里不聞講誦之聲，四時不睹烝嘗之位。斯豈所謂祟化報功、盛德百世必祀者哉！嗟乎，朕甚憫焉！其以議郎孔羨爲宗聖侯，邑百戶，奉孔子之祀。」令魯郡修起舊廟，置百戶卒吏以守衛之。又於其外廣爲屋宇，以居學者。</p>
<p class="style7">於是魯之父老諸生遊士，睹廟堂之始復，觀俎豆之初設，嘉聖靈於髣髴，想禎祥之來集。乃慨然而歎曰：「大道衰廢，禮學滅絕三十餘年。皇上懷仁聖之懿德，兼二儀之化育，廣大苞於無方，淵恩淪於不測。故自受命以來，天人咸和，神氣烟煴，嘉瑞踵武，休徵屢臻。殊俗解編髮而慕義，遐夷越險阻而來賓。雖太皓遊龍以君世，虞氏儀鳳以臨民，伯禹命元宮而爲夏后，西伯由岐社而爲周文，尚何足稱於大魏哉！若乃紹繼微絕，興修廢宮，疇咨稽古，崇配乾坤，允神明之所福祚，宇內之所歡欣也。豈徒魯邦而已哉！」</p>
<p class="style7">爾乃感殷人路寢之義，嘉先民泮宮之事。以爲高宗、僖公，蓋嗣世之王，諸侯之國耳，猶著德於名頌，騰聲乎千載。況今聖皇肇造區夏，創業垂統，受命之日，曾未下輿，而褒祟大聖。隆化如此，能無頌乎！乃作頌曰：</p>
<p>煌煌大魏，受命溥將。繼體黃虞，含夏苞商。<br/>
  降釐下土，廓清三光。群祀咸秩，靡事不綱。<br/>
  嘉彼玄聖，有邈其靈。遭世霿亂，莫顯其榮。<br/>
  褒成既絕，寢廟斯傾，闕里蕭條，靡歆靡馨。<br/>
  我皇悼之，尋其世武，乃建宗聖，以紹厥後。<br/>
  修復舊堂，豐其甍宇。莘莘學徒，爰居爰處。<br/>
  王教既備，群小遄沮。魯道以興，永作憲矩。<br/>
  洪聲豈遐，神祗來和，休徵雜遝，瑞我邦家。<br/>
  內光區域，外被荒遐。殊方重譯，搏拊揚歌。<br/>
  於赫四聖，運世應期。仲尼既沒，文亦在茲。<br/>
  彬彬我后，越而五之。並於億載，如山之基。</p>
<h3><br/>
  贊</h3>
<p class="style15">庖犧贊</p>
<p>木德風姓，八卦創焉。龍瑞名官，法地象天。<br/>
  庖廚祭祀，網罟魚畋。瑟以像時，神德通玄。</p>
<p><br/>
<span class="style15">女媧贊</span></p>
<p>古之國君，造簧作笙。禮物未就，軒轅纂成。<br/>
  或云二皇，人首蛇形。神化七十，何德之靈。</p>
<p><br/>
<span class="style15">神農贊</span></p>
<p>少典之胤，火德承木。造爲耒耜，導民播榖。<br/>
  正爲雅琴，以暢風俗。</p>
<p><br/>
<span class="style15">黃帝贊</span></p>
<p>少典之孫，神明聖哲。土德承火，赤帝是滅。<br/>
  服牛乘馬，衣裳是制。雲氏名官，功冠五帝。</p>
<p><br/>
<span class="style15">少昊贊</span></p>
<p>祖自軒轅，青陽之裔。金德承土，儀鳳帝世。<br/>
  官鳥號名，殊職別系。農正扈氏，各有品制。</p>
<p><br/>
<span class="style15">顓頊贊</span></p>
<p>昌意之子，祖自軒轅。始誅九黎，水德統天。<br/>
  以國爲號，風化神宣。威暢八極，靡不祗虔。</p>
<p><br/>
<span class="style15">帝嚳贊</span></p>
<p>祖自軒轅，玄囂之裔。生言其名，木德帝世。<br/>
  撫寧天地，神聖靈察。教弭四海，明並日月。</p>
<p><br/>
<span class="style15">帝堯贊</span></p>
<p>火德統位，父則高辛。克平共工，萬國同塵。<br/>
  調適陰陽，其惠如春。巍巍成功，配天則神。</p>
<p><br/>
<span class="style15">帝舜贊</span></p>
<p>顓頊之族，重瞳神聖。克協頑瞽，應唐莅政。<br/>
  除凶舉俊，以齊七政。應歷受禪，顯天之命。</p>
<p><br/>
<span class="style15">夏禹贊</span></p>
<p>吁嗟天子，拯世濟民。克卑宮室，致孝鬼神。<br/>
  蔬食薄服，黻冕乃新。厥德不回，其誠可親。<br/>
  亶亶其德，溫溫其仁。尼稱無間，何德之純。</p>
<p><br/>
<span class="style15">殷湯贊</span></p>
<p>殷湯代夏，諸侯振仰。放桀鳴條，南面以王。<br/>
  桑林之禱，炎災克償。伊尹佐治，可謂賢相。</p>
<p><br/>
<span class="style15">湯禱桑林贊</span></p>
<p>惟殷之世，炎旱七年。湯禱桑林，祈福於天。<br/>
  剪髮離爪，自以爲牲。皇靈感應，時雨以零。</p>
<p><br/>
<span class="style15">周文王贊</span></p>
<p>於赫聖德，實惟文王。三分有二，猶服事商。<br/>
  化加虞芮，傍暨四方。王業克昭，武嗣遂光。</p>
<p><br/>
<span class="style15">周武王贊</span></p>
<p>桓桓武王，繼世滅殷。咸任尚父，且作商臣。<br/>
  功冒四海，救世濟民。天下宗周，萬國是賓。</p>
<p><br/>
<span class="style15">周公贊</span></p>
<p>成王即位，年尚幼稚。周公居攝，四海慕利。<br/>
  罰叛柔服，祥應仍至。誦長反政，達夫忠義。</p>
<p><br/>
<span class="style15">周成王贊</span></p>
<p>成王繼武，賢聖保傅。年雖幼稚，岐嶷有素。<br/>
  初疑周公，終焉克寤。旦奭佐治，遂致刑錯。</p>
<p><br/>
<span class="style15">漢高帝贊</span></p>
<p>屯雲斬蛇，靈母告祥。朱旗既抗，九野披攘。<br/>
  禽嬰克羽，掃滅英雄。承機帝世，功著武湯。</p>
<p><br/>
<span class="style15">漢文帝贊</span></p>
<p>孝文即位，愛物儉身。驕吳撫越，匈奴和親。<br/>
  納諫赦罪，以德讓民。殆至刑錯，萬國化淳。</p>
<p><br/>
<span class="style15">漢景帝贊</span></p>
<p>景帝明德，繼文之則。肅清王室，克滅七國。<br/>
  省役薄賦，百姓殷昌。風移俗易，齊美成康。</p>
<p><br/>
<span class="style15">漢武帝贊</span></p>
<p>世宗光光，文武是攘。威震百蠻，恢拓土疆。<br/>
  簡定律歷，辨修舊章。封天禪土，功越百王。</p>
<p><br/>
<span class="style15">姜嫄簡狄贊</span></p>
<p>嚳有四妃，子皆爲王。帝摯早崩，堯承天綱。<br/>
  玄鳥大跡，殷周美祥。稷契既生，翊化虞唐。</p>
<p><br/>
<span class="style15">班婕妤贊</span></p>
<p>有德有言，實惟班婕。盈沖其驕，窮其厭悅。<br/>
  在夷貞艱，在晉正接。臨飆端幹，衝霜振葉。</p>
<p><br/>
<span class="style15">吹雲贊</span></p>
<p>天地變化，是生神物。<br/>
  吹雲吐潤，浮雲蓊鬱。</p>
<p><br/>
<span class="style15">赤雀贊</span></p>
<p>西伯積德，天命攸顧。赤雀銜書，爰集昌戶。<br/>
  瑞爲天使，和氣所致。嗟爾後王，昌期而至。</p>
<p><br/>
<span class="style15">許由巢父池王贊</span></p>
<p>堯禪許由，巢父是恥。穢其溷聽，臨河洗耳。<br/>
  池主是讓，以水爲濁。嗟此三士，清足厲俗。</p>
<p><br/>
<span class="style15">卞隨贊</span></p>
<p>湯將伐桀，謀於卞子。既聞讓位，隨以爲恥。<br/>
  薄於殷世，著自污己。自投潁水，清風邈矣。</p>
<p><br/>
<span class="style15">商山四皓贊</span></p>
<p>嗟爾四皓，避秦隱形。劉項之爭，養志弗營。<br/>
  不應朝聘，保節全貞。應命太子，漢嗣以寧。</p>
<p><br/>
<span class="style15">三鼎贊</span></p>
<p>鼎質之精，古之神器。黃帝是鑄，以像太一。<br/>
  能輕能重，知凶識吉。世衰則隱，世和則出。</p>
<p><br/>
<span class="style15">禹治水贊</span></p>
<p>嗟夫夏禹，實勞水功。西鑿龍門，疏河道江。<br/>
  梁岐既闢，九州以同。天錫玄圭，奄有萬邦。</p>
<p><br/>
<span class="style15">禹渡河贊</span></p>
<p>禹濟於河，黃龍負船。舟人並懼，禹歎仰天。<br/>
  予受大運，勤功恤民，死亡命也，龍乃弭身。</p>
<p><br/>
<span class="style15">長樂觀畫贊</span></p>
<p>妙哉平安君，才巧若神。<br/>
  辭賦之作，華若望春。</p>
<p><br/>
<span class="style15">古冶子等贊</span></p>
<p>齊彊接子，勇節徇名。<br/>
  虎門之博，忽晏置釁。矜而自伐，輕死重分。</p>
<h3><br/>
銘</h3>
<p><span class="style15">承露盤銘</span><span class="style7">并序<br/>
  夫形能見者莫如高，物不朽者莫如金，氣之清者莫如露，盛之安者莫如盤。皇帝乃詔有司鑄銅建承露盤，在芳林園中。莖長十二丈，大十圍。上盤徑四尺九寸，下盤徑五尺。銅龍繞其根，龍身長一丈，背負兩子。自立於芳林園，甘露乃降，使臣爲頌銘。銘曰：</span></p>
<p>岧岧承露，峻極太清。神君礧磈，洪基嶽停。<br/>
  下潛醴泉，上受雲英。和氣四充，翔鳳所經。<br/>
  匪我明君，孰能經營。近歷躔度，三光朗明。<br/>
  殊俗歸義，祥瑞混并。鸞鳳晨棲，甘露宵零。<br/>
  神物攸協，高而不傾。奉天戴巍，恭統神器。<br/>
  固若露盤，長存永貴。賢聖繼跡，奕世明德。<br/>
  不忝先功，保茲皇極。垂祚億兆，永荷天秩。</p>
<p><br/>
<span class="style15">寶刀銘</span></p>
<p>造茲寶刀，既礱既礪。<br/>
  匪以尚武，予身是衛。麟角匪觸，鸞距匪蹶。</p>
</div>

<!-- end .main --></div>
<!-- end #main --></div>

</div>



</body></html>