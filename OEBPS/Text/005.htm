<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">曹子建集-卷五</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>

<div class="gridContainer clearfix">

<div id="Main">
<div class="main">
 <div class="poem">
<h5>曹子建集</h5> 　<span class="style9">卷五</span>
<hr/>
<h3>樂府</h3>
<p class="style15">箜篌引</p>
<p>置酒高殿上，親友從我游。中廚辦豐膳，烹羊宰肥牛。<br/>
      秦箏何慷慨，齊瑟和且柔。陽阿奏奇舞，京洛出名謳。<br/>
      樂飲過三爵，緩帶傾庶羞。主稱千金壽，賓奉萬年酬。<br/>
      久要不可忘，薄終義所尤。謙謙君子德，磬折何所求。<br/>
      驚風飄白日，光景馳西流。盛時不再來，百年忽我遒。<br/>
    生存華屋處，零落歸山丘。先民誰不死，知命復何憂。</p>
<p class="style15"><br/>
      野田黃雀行</p>
<p>高樹多悲風，海水揚其波。利劍不在掌，結友何須多。<br/>
      不見籬間雀，見鷂自投羅。羅家得雀喜，少年見雀悲。<br/>
    拔劍捎羅網，黃雀得飛飛。飛飛摩蒼天，來下謝少年。</p>
<p class="style15"><br/>
      七哀</p>
<p>明月照高樓，流光正徘徊。上有愁思婦，悲歎有餘哀。<br/>
      借問歎者誰，言是宕子妻。君行踰十年，孤妾常獨棲。<br/>
      君若清路塵，妾若濁水泥。浮沈各異勢，會合何時諧？<br/>
    願為西南風，長逝入君懷。君懷良不開，賤妾當何依。</p>
<p class="style15"><br/>
      鬬雞</p>
<p>游目極妙伎，清聽厭宮商。主人寂無為，眾賓進樂方。<br/>
      長筵坐戲客，鬬雞觀閒房。群雄正翕赫，雙翹自飛揚。<br/>
      揮羽邀清風，悍目發朱光。觜落輕毛散，嚴距往往傷。<br/>
    長鳴入青雲，扇翼獨翱翔。願蒙狸膏助，常得擅此場。</p>
<p><span class="style15"><br/>
      升天行</span><span class="style7">二首</span></p>
<p>乘蹻追術士，遠之蓬萊山。靈液飛素波，蘭桂上參天。<br/>
    玄豹游其下，翔鵾戲其巔。乘風忽登舉，彷彿見眾仙。</p>
<p>扶桑之所出，乃在朝陽谿。中心陵蒼昊，布葉蓋天涯。<br/>
    日出登東榦，既夕沒西枝。願得紆陽轡，回日使東馳。</p>
<p class="style15"><br/>
      仙人篇</p>
<p>仙人攬六著，對博太山隅。湘娥拊琴瑟，秦女吹笙竽。<br/>
      玉樽盈桂酒，河伯獻神魚。四海一何局，九州安所如。<br/>
      韓終與王喬，要我於天衢。萬里不足步，輕舉凌太虛。<br/>
      飛騰踰景雲，高風吹我軀。回駕觀紫微，與帝合靈符。<br/>
      閶闔正嵯峨，雙闕萬丈餘。玉樹扶道生，白虎挾門樞。<br/>
      驅風游四海，東過王母廬。俯觀五嶽間，民生如寄居。<br/>
      潛光養羽翼，進趨且徐徐。不見軒轅氏，乘龍出鼎湖。<br/>
    徘徊九天上，與爾長相須。</p>
<p><span class="style15"><br/>
      妾薄命</span><span class="style7">二首</span></p>
<p>攜玉手喜同車，比上雲閣飛除。釣臺蹇產清虛，池塘觀沼可娛。<br/>
      仰泛龍舟綠波，俯擢神草枝柯。想彼宓妃洛河，退詠漢女湘娥。</p>
<p>日月既逝西藏，更會蘭室洞房。華燈步障舒光，皎若日出扶桑。<br/>
      促樽合坐行觴，主人起舞娑盤。能者穴觸別端，騰觚飛爵闌干。<br/>
      同量等色齊顏，任意交屬所歡。朱顏發外形蘭，袖隨禮容極情。<br/>
      妙舞仙仙體輕，裳解履遺絕纓。俯仰笑喧無呈，覽持佳人玉顏。<br/>
      齊舉金爵翠盤，手形羅袖良難。腕弱不勝珠環，坐者歎息舒顏。<br/>
      御巾裛粉君傍，中有霍納都梁，雞舌五味雜香，<br/>
      進者何人齊姜，恩重愛深難忘。<br/>
      召延親好宴私，但歌杯來何遲。客賦既醉言歸，主人稱露未晞。</p>
<p class="style15"><br/>
      白馬篇</p>
<p>白馬飾金羈，連翩西北馳。借問誰家子？幽并遊俠兒。<br/>
      少小去鄉邑，揚聲沙漠垂。宿昔秉良弓，楛矢何參差。<br/>
      控弦破左的，右發摧月支。仰手接飛猱，俯身散馬蹄。<br/>
      狡捷過猴猿，勇剽若豹螭。邊城多警急，虜騎數遷移。<br/>
      羽檄從北來，厲馬登高堤。長驅蹈匈奴，左顧陵鮮卑。<br/>
      棄身鋒刃端，性命安可懷。父母且不顧，何言子與妻。<br/>
    名在壯士籍，不得中顧私。捐軀赴國難，視死忽如歸。</p>
<p class="style15"><br/>
      名都篇</p>
<p>名都多妖女，京洛出少年。寶劍直千金，被服麗且鮮。<br/>
      鬬雞東郊道，走馬長楸間。馳聘未能半，雙兔過我前。<br/>
      攬弓捷鳴鏑，長驅上南山。左挽因右發，一縱兩禽連。<br/>
      餘巧未及展，仰手接飛鳶。觀者咸稱善，眾工歸我妍。<br/>
      我歸宴平樂，美酒斗十千。膾鯉臇胎鰕，炮鼈炙熊蹯。<br/>
      鳴儔嘯匹侶，列坐竟長筵。連翩擊鞠壤，巧捷惟萬端。<br/>
    白日西南馳，光景不可攀。雲散還城邑，清晨復來還。</p>
<p class="style15"><br/>
      薤露行</p>
<p>天地無窮極，陰陽轉相因。人居一世間，忽若風吹塵。<br/>
      願得展功勤，輸力於明君。懷此王佐才，慷慨獨不群。<br/>
      鱗介尊神龍，走獸宗麒麟。蟲獸猶知德，何況於士人。<br/>
    孔氏刪詩書，王業粲已分。騁我徑寸翰，流藻垂華芬。</p>
<p><span class="style15"><br/>
      豫章行</span><span class="style7">二首</span></p>
<p>窮達難豫圖，禍福信亦然。虞舜不逢堯，耕耘處中田。<br/>
      太公不遭文，漁釣終渭川。不見魯孔丘，窮困陳蔡間。<br/>
    周公下白屋，天下稱其賢。</p>
<p>鴛鴦自朋親，不若比翼連。他人雖同盟，骨肉天性然。<br/>
    周公穆康叔，管蔡則流言。子臧讓千乘，季札慕其賢。</p>
<p class="style15"><br/>
      美女行</p>
<p>美女妖且閒，采桑歧路間。柔條紛冉冉，落葉何翩翩。<br/>
      攘袖見素手，皓腕約金環。頭上金爵釵，腰佩翠琅玕。<br/>
      明珠交玉體，珊瑚間木難。羅衣何飄飄，輕裾隨風還。<br/>
      顧眄遺光采，長嘯氣若蘭。行徒用息駕，休者以忘餐。<br/>
      借問女何居？乃在城南端。青樓臨大路，高門結重關。<br/>
      容華耀朝日，誰不希令顏。媒氏何所營？玉帛不時安。<br/>
      佳人慕高義，求賢良獨難。眾人徒嗷嗷，安知彼所觀。<br/>
    盛年處房室，中夜起長歎。</p>
<p class="style15"><br/>
      艷歌</p>
<p>出自薊北門，遙望湖池桑。枝枝自相植，葉葉自相當。</p>
<p class="style15"><br/>
      遊仙</p>
<p>人生不滿百，歲歲少歡娛。意欲奮六翮，排霧凌紫虛。<br/>
      蟬蛻同松喬，翻跡登鼎湖。翱翔九天上，騁轡遠行游。<br/>
      東觀扶桑曜，西臨弱水流。北極玄天渚，南翔陟丹丘。</p>
<p class="style15"><br/>
      五游詠</p>
<p>九州不足步，願得凌雲翔。逍遙八紘外，游目歷遐荒。<br/>
      披我丹霞衣，襲我素霓裳。華蓋芳菴藹，六龍仰天驤。<br/>
      曜靈未移景，倏忽造昊蒼。閶闔啟丹扉，雙闕曜朱光。<br/>
      徘徊文昌殿，登陟太微堂。上帝休西欞，群后集東廂。<br/>
      帶我瓊瑤佩，漱我沆瀣漿。踟躕玩靈芝，徙倚弄華芳。<br/>
    王子奉仙藥，羨門進奇方。服食享遐紀，延壽保無疆。</p>
<p class="style15"><br/>
      梁甫行</p>
<p>八方各異氣，千里殊風雨。劇哉邊海民，寄身於草墅。<br/>
    妻子像禽獸，行止依林阻。柴門何蕭條，狐兔翔我宇。</p>
<p class="style15"><br/>
      丹霞蔽日行</p>
<p>紂為昏亂，虐殘忠正。周室何隆，一門三聖。<br/>
      牧野致功，天亦革命。漢祚之興，秦階之衰。<br/>
    雖有南面，王道陵夷。炎光再幽，忽滅無遺。</p>
<p class="style15"><br/>
      怨歌行</p>
<p>為君既不易，為臣良獨難。忠信事不顯，乃有見疑患。<br/>
      周公佐成王，金縢功不刊。推心輔王政，二叔反流言。<br/>
      待罪居東國，泫涕常流連。皇靈大動變，震雷風且寒。<br/>
      拔樹偃秋稼，天威不可干。素服開金縢，感悟求其端。<br/>
      公旦事既顯，成王乃哀歎。吾欲竟此曲，此曲悲且長。<br/>
    今日樂相樂，別後莫相忘。</p>
<p class="style15"><br/>
      善哉行</p>
<p>來日大難，口燥脣乾。今日相樂，皆當喜歡。<br/>
      經歷名山，芝草翩翩。仙人王喬，奉藥一丸。<br/>
      自惜袖短，內手知寒。慚無靈輒，以救趙宣。<br/>
    月沒參橫，北斗闌干。親友在門，飢不及餐。<br/>
    歡日尚少，戚日苦多。以何忘憂，彈箏酒歌。<br/>
    淮南八公，要道不煩，參駕六龍，遊戲雲端。</p>
<p class="style15"><br/>
      君子行</p>
<p>君子防未然，不處嫌疑間。瓜田不納履，李下不整冠。<br/>
      叔嫂不親授，長幼不並肩。和光得其柄，謙恭甚獨難。<br/>
    周公下白屋，吐哺不及餐。一沐三握髮，後人稱聖賢。</p>
<p class="style15"><br/>
      平陵東</p>
<p>閶闔開，天衢通，被我羽衣乘飛龍。<br/>
      乘飛龍，與仙期，東上蓬萊采靈芝。<br/>
    靈芝采之可服食，年若王父無終極。</p>
<p class="style15"><br/>
      苦思行</p>
<p>綠蘿緣玉樹，光耀粲相輝。下有兩真人，舉翅翻高飛。<br/>
      我心何踴躍，思欲攀雲追。鬱鬱西嶽顛，石室青青與天連。<br/>
      中有耆年一隱士，鬚髮皆皓然。策杖從我游，教我要忘言。</p>
<p class="style15"><br/>
      遠遊篇</p>
<p>遠遊臨四海，俯仰觀洪波。大魚若曲陵，乘浪相經過。<br/>
      靈鼇戴方丈，神嶽儼嵯峨。仙人翔其隅，玉女戲其阿。<br/>
      瓊蕊可療飢，仰首吸朝霞。崑崙本吾宅，中州非我家。<br/>
      將歸謁東父，一舉超流沙。鼓翼舞時風，長嘯激清歌。<br/>
      金石固易弊，日月同光華。齊年與天地，萬乘安足多。</p>
<p class="style15"><br/>
      吁嗟篇</p>
<p>吁嗟此轉蓬，居世何獨然。長去本根逝，宿夜無休閒。<br/>
      東西經七陌，南北越九阡。卒遇迴風起，吹我入雲間。<br/>
      自謂終天路，忽然下沉泉。驚飆接我出，故歸彼中田。<br/>
      當南而更北，謂東而反西。宕宕當何依？忽亡而復存。<br/>
      飄颻周八澤，連翩歷五山。流轉無恆處，誰知吾苦艱。<br/>
      願為中林草，秋隨野火燔。糜滅豈不痛，願與株荄連。</p>
<p class="style15"><br/>
      鰕䱇篇</p>
<p>鰕䱇游潢潦，不知江海流。燕雀戲藩柴，安識鴻鵠游。<br/>
      世士誠明性，大德固無儔。駕言登五嶽，然後小陵丘。<br/>
      俯觀上路人，勢利惟是謀。讎高念皇家，遠懷柔九州。<br/>
      撫劍而雷音，猛氣縱橫浮。汎泊徒嗷嗷，誰知壯士憂。</p>
<p class="style15"><br/>
      種葛篇</p>
<p>種葛南山下，葛藟自成陰。與君初婚時，結髮恩義深。<br/>
      歡愛在枕席，宿昔同衣衾。竊慕棠棣篇，好樂和瑟琴。<br/>
      行年將晚暮，佳人懷異心。恩紀曠不接，我情遂抑沉。<br/>
      出門當何顧？徘徊步北林。下有交頸獸，仰見雙棲禽。<br/>
      攀枝長歎息，淚下沾羅衿。良馬知我悲，延頸對我吟。<br/>
      昔為同池魚，今為商與參。往古皆歡遇，我獨困於今。<br/>
      棄置委天命，悠悠安可任？</p>
<p class="style15"><br/>
      浮萍篇</p>
<p>浮萍寄清水，隨風東西流。結髮辭嚴親，來為君子仇。<br/>
      恪勤在朝夕，無端獲罪尤。在昔蒙恩惠，和樂如瑟琴。<br/>
      何意今摧頹，曠若商與參。茱萸自有芳，不若桂與蘭。<br/>
      新人雖可愛，不若故人歡。行雲有反期，君恩儻中還。<br/>
      慊慊仰天歎，愁心將何愬。日月不恆處，人生忽若遇。<br/>
      悲風來入帷，淚下如垂露。散篋造新衣，裁縫紈與素。</p>
<p class="style15"><br/>
      惟漢行</p>
<p>太極定二儀，清濁始以形。三光照八極，天道甚著明。<br/>
      為人立君長，欲以遂其生。行仁章以瑞，變故誡驕盈。<br/>
      神高而聽卑，報若響應聲。明主敬細微，三季瞢天經。<br/>
      二皇稱至化，盛哉唐虞庭。禹湯繼厥德，周亦致太平。<br/>
      在昔懷帝京，日昃不敢寧。濟濟在公朝，萬載馳其名。</p>
<p class="style15"><br/>
      門有萬里客</p>
<p>門有萬里客，問君何鄉人？褰裳起從之，果得心所親。<br/>
      挽衣對我泣，太息前自陳：<br/>
      本是朔方士，今為吳越民。行行將復行，去去適西秦。</p>
<p><br/>
<span class="style15">桂之樹行</span></p>
<p>桂之樹，桂之樹，桂生一何麗佳。<br/>
      揚朱華而翠葉，流芳布天涯。上有棲鸞，下有蟠螭。<br/>
      桂之樹，得道之真。人咸來會講仙，教爾服食日精。<br/>
      要道甚省不煩，淡泊無為自然。<br/>
      乘蹻萬里之外，去留隨意所欲存。<br/>
      高高上際於眾外，下下乃窮極地天。</p>
<p><br/>
<span class="style15">當牆欲高行</span></p>
<p>龍欲升天須浮雲，人之仕進待中人。<br/>
      眾口可以鑠金，讒言三至，慈母不親。<br/>
      憤憤俗間，不辨偽真，願欲披心自說陳。<br/>
      君門以九重，道遠河無津。</p>
<p><br/>
<span class="style15">當欲游南山行</span></p>
<p>東濟廣且深，由卑下百川。五嶽雖高大，不逆垢與塵。<br/>
      良木不十圍，洪條無所因。長者能博愛，天下寄其身。<br/>
      大匠無棄材，船車用不均。錐刀各異能，何所獨卻前。<br/>
      嘉善而矜愚，大聖亦同然。仁者各壽考，四坐咸萬年。</p>
<p><br/>
<span class="style15">當事君行</span></p>
<p>人生有所貴尚，出門各異情。朱紫更相奪色，雅鄭異音聲。<br/>
      好惡隨所愛憎，追舉逐聲名。百心可事一君，巧詐寧拙誠。</p>
<p><br/>
<span class="style15">當車以駕行</span></p>
<p>歡坐玉殿，會諸貴客。侍者行觴，主人離席。<br/>
      顧視東西廂，絲竹與鞞鐸。不醉無歸來，明燈以繼夕。</p>
<p><br/>
<span class="style15">飛龍篇</span></p>
<p>晨游泰山，雲霧窈窕。忽逢二童，顏色鮮好。<br/>
      乘彼白鹿，手翳芝草。我知真人，長跪問道。<br/>
      西登玉堂，金樓複道。授我仙藥，神皇所造。<br/>
      教我服食，還精補腦。壽同金石，永世難老。</p>
<p><br/>
<span class="style15">盤石篇</span></p>
<p>盤石山巔石，飄颻澗底蓬。我本太山人，何為客淮東？<br/>
      蒹葭彌斥土，林木無芬重。岸巖若崩缺，湖水何洶洶。<br/>
      蚌蛤被濱涯，光采如錦虹。高彼凌雲霄，浮氣象螭龍。<br/>
      鯨脊若丘陵，鬚若山上松。呼吸吞船欐，澎濞戲中鴻。<br/>
      方舟尋高價，珍寶麗以通。一舉必千里，乘颸舉帆幢。<br/>
      經危履險阻，未知命所鍾。常恐沉黃壚，下與黿鼈同。<br/>
      南極蒼梧野，游盼窮九江。中夜指參辰，欲師當定從。<br/>
      仰天長太息，思想懷故邦。乘桴何所志，吁嗟我孔公。</p>
<p><br/>
<span class="style15">驅車篇</span></p>
<p>驅車揮駑馬，東到奉高城。神哉彼泰山，五嶽專其名。<br/>
      隆高貫雲霓，嵯峨出太清。周流二六候，間置十二亭。<br/>
      上下涌醴泉，玉石揚華英。東北望吳野，西眺觀日精。<br/>
      魂神所繫屬，逝者感斯征。王者以歸天，效厥元功成。<br/>
      歷代無不遵，禮記有品程。探策或長短，唯德享利貞。<br/>
      封者七十帝，軒皇元獨靈。餐霞漱沆瀣，毛羽被身形。<br/>
      發舉蹈虛廓，徑庭升窈冥。同壽東父年，曠代永長生。</p>
<p><br/>
<span class="style15">聖皇篇</span></p>
<p>聖皇應曆數，正康帝道休。九州咸賓服，威德洞八幽。<br/>
      三公奏諸王，不得久淹留。藩位任至重，舊章咸率由。<br/>
      侍臣省文奏，陛下體仁慈。沉吟有愛戀，不忍聽可之。<br/>
      迫有官典憲，不得顧恩私。諸王當就國，璽綬何累縗。<br/>
      便時舍外殿，宮省寂無人。主上增顧念，皇母懷苦辛。<br/>
      何以為贈賜，傾府竭寶珍。文錢百億萬，采帛若烟雲。<br/>
      乘輿服御物，錦羅與金銀。龍旂垂九旒，羽蓋參班輪。<br/>
      諸王自計念，無功荷厚德。思一效筋力，糜軀以報國。<br/>
      鴻臚擁節衛，副使隨經營。貴戚並出送，夾道交輜軿。<br/>
      車服齊整設，韡曄耀天精。武騎衛前後，鼓吹簫笳聲。<br/>
      祖道魏東門，淚下霑冠纓。扳蓋因內顧，俛仰慕同生。<br/>
      行行將日暮，何時還闕庭。車輪為徘徊，四馬躊躇鳴。<br/>
      路人尚酸鼻，何況骨肉情。</p>
<p><br/>
<span class="style15">靈芝篇</span></p>
<p>靈芝生天地，朱草被洛濱。榮華相晃耀，光采曄若神。<br/>
      古時有虞舜，父母頑且嚚。盡孝於田壠，烝烝不違仁。<br/>
      伯瑜年七十，綵衣以娛親。慈母笞不痛，歔欷涕霑巾。<br/>
      丁蘭少失母，自傷早孤煢。刻木當嚴親，朝夕致三牲。<br/>
      暴子見陵侮，犯罪以亡形。丈人為泣血，免戾全其名。<br/>
      董永遭家貧，父老財無遺。舉假以供養，傭作致甘肥。<br/>
      責家填門至，不知何用歸。天靈感至德，神女為秉機。<br/>
      歲月不安居，鳴呼我皇考。生我既已晚，棄我何其早。<br/>
      蓼莪誰所興，念之令人老。退詠南風詩，灑淚滿褘抱。<br/>
      亂曰：<br/>
      聖皇君四海，德教朝夕宣。萬國咸禮讓，百姓家肅虔。<br/>
      庠序不失儀，孝悌處中田。戶有曾閔子，比屋皆仁賢。<br/>
      髫齓無夭齒，黃髮盡其年。陛下三萬歲，慈母亦復然。</p>
<p><br/>
<span class="style15">大魏篇</span></p>
<p>大魏應靈符，天祿方甫始。聖德致泰和，神明為驅使。<br/>
      左右為供養，中殿宜皇子。陛下長壽考，群臣拜賀咸悅喜。<br/>
      積善有餘慶，寵祿固天常。眾喜填門至，臣子蒙福祥。<br/>
      無患及陽遂，輔翼我聖皇。眾吉咸集會，凶邪姦惡並滅亡。<br/>
      黃鵠遊殿前，神鼎周四阿。玉馬充乘輿，芝蓋樹九華。<br/>
      白虎戲西除，舍利從辟邪。騏驥躡足舞，鳳皇拊翼歌。<br/>
      豐年大置酒，玉樽列廣庭。樂飲過三爵，朱顏暴已形。<br/>
      式宴不違禮，君臣歌鹿鳴。樂人舞鼙鼓，百官雷抃讚若驚。<br/>
      儲禮如江海，積善若陵山，皇嗣繁且熾，孫子列曾玄。<br/>
      群臣咸稱萬歲，陛下長壽樂年。御酒停未飲，貴戚跪東廂。<br/>
      侍人承顏色，奉進金玉觴。此酒亦真酒，福祿當聖皇。<br/>
      陛下臨軒笑，左右咸歡康。杯來一何遲，群僚以次行。<br/>
      賞賜累千億，百官並富昌。</p>
<p><br/>
<span class="style15">精微篇</span></p>
<p>精微爛金石，至心動神明。杞妻哭死夫，梁山為之傾。<br/>
      子丹西質秦，烏白馬角生。鄒衍囚燕市，繁霜為夏零。<br/>
      關東有賢女，自字蘇來卿。壯年報父仇，身沒垂功名。<br/>
      女休逢赦書，白刃幾在頸。俱上列仙籍，去死獨就生。<br/>
      太倉令有罪，遠徵當就拘。自悲居無男，禍至無與俱。<br/>
      緹縈痛父言，荷擔西上書。盤桓北闕下，泣淚何漣如。<br/>
      乞得並姊弟，沒身贖父軀。漢文感其義，肉刑法用除。<br/>
      其父得以免，辯義在列圖。多男亦何為，一女足成居。<br/>
      簡子南渡河，津吏廢舟船。執法將加刑，女娟擁櫂前。<br/>
      妾父聞君來，將涉不測淵。畏懼風波起，禱祝祭名川。<br/>
      備禮饗神祇，為君求福先。不勝釂祀誠，教令犯罰艱。<br/>
      君必欲加誅，乞使知罪愆。妾願以身代，至誠感蒼天。<br/>
      國君高其義，其父用赦原。河激奏中流，簡子知其賢。<br/>
      歸娉為夫人，榮寵超後先。辯女解父命，何況健少年。<br/>
      黃初發和氣，明堂德教施。治道致太平，禮樂風俗移。<br/>
      刑錯民無枉，怨女復何為。聖皇長壽考，景福常來儀。</p>
<p><br/>
<span class="style15">孟冬篇</span></p>
<p>孟冬十月，陰氣厲清。武官誡田，講旅統兵。<br/>
      元龜襲吉，元光著明。蚩尤蹕路，風弭雨停。<br/>
      乘輿啟行，鷥鳴幽軋。虎賁采騎，飛象珥鶡。<br/>
      鐘鼓鏗鏘，簫管嘈喝。萬騎齊鑣，千乘等蓋。<br/>
      夷山填谷，平林滌藪。張羅萬里，盡其飛走。<br/>
      趯趯狡兔，揚白跳翰。獵以青骹，掩以脩竿。<br/>
      韓盧宋鵲，呈才騁足。噬不盡緤，牽麋掎鹿。<br/>
      魏氏發機，養基撫弦。都盧尋高，搜索猴猿。<br/>
      慶忌孟賁，蹈谷超巒。張目決眥，髮怒穿冠。<br/>
      頓熊扼虎，蹴豹搏貙。氣有餘勢，負象而趨。<br/>
      獲車既盈，日側樂終。罷役解徒，大饗離宮。<br/>
      亂曰：<br/>
      聖皇臨飛軒，論功校獵徒。死禽積如京，流血成溝渠。<br/>
      明詔大勞賜，太官供有無。走馬行酒醴，驅車布肉魚。<br/>
      鳴鼓舉觴爵，擊鍾釂無餘。絕網縱麟麑，弛罩出鳳雛。<br/>
      收功在羽校，威靈振鬼區。陛下長歡樂，永世合天符。</p>
<p><br/>
<span class="style15">棄婦篇</span></p>
<p>石榴植前庭，綠葉搖縹青。丹華灼烈烈，璀采有光榮。<br/>
      光榮曄流離，可以處淑靈。有鳥飛來集，拊翼以悲鳴。<br/>
      悲鳴夫何為，丹華實不成。拊心長歎息，無子當歸寧。<br/>
      有子月經天，無子若流星。天月相終始，流星沒無精。<br/>
      棲遲失所宜，下與瓦石并。憂懷從中來，歎息通雞鳴。<br/>
      反側不能寐，逍遙於前庭。踟躕還入房，肅肅帷幕聲。<br/>
      搴帷更攝帶，撫絃調鳴箏。慷慨有餘音，要妙悲且清。<br/>
      收淚長歎息，何以負神靈。招搖待霜露，何必春夏成。<br/>
      晚穫為良實，願君且安寧。</p>
<p><br/>
<span class="style15">長歌行</span></p>
<p>墨出青松之煙，筆出狡兔之翰。<br/>
      古人感鳥跡，文字有改判。</p>
<p><br/>
<span class="style15">苦熱行</span></p>
<p>行遊到日南，經歷交阯鄉。<br/>
      苦熱但暴露，越夷水中藏。<br/>
</p>
<p><br/>
<span class="style15">結客篇</span></p>
<p>結客少年場，報怨洛北荒。<br/>
      利劍鳴手中，一擊兩尸僵。</p>
<p><br/>
<span class="style15">陌上桑</span></p>
<p>望雲際，有真人，安得輕舉繼清塵。執電鞭，馳飛麟。</p>
<p><br/>
<span class="style15">天地篇</span></p>
<p>復為時所拘，羈紲作微臣。</p>
<p><br/>
<span class="style15">樂府歌</span></p>
<p>膠漆至堅，浸之則離；皎皎素絲，隨染色移。<br/>
  君不我棄，讒人所為。</p>
<p><br/>
<span class="style15">樂府</span></p>
<p>市肉取肥，沽酒取醇。交觴接杯，以致殷勤。</p>
<p><br/>
<span class="style15">樂府歌詞</span></p>
<p>所齎千金之寶劍，通犀文玉間碧璵。<br/>
  翡翠飾雞璧，標首明月珠。</p>
<p><br/>
<span class="style15">樂府歌</span></p>
<p>巢許蔑四海，商賈爭一錢。</p>
</div>

<!-- end .main --></div>
<!-- end #main --></div>

</div>



</body></html>